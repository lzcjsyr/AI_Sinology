{"piece_id": "KR3a0013_WYG_000-1a", "source_file": "傅子", "original_text": "欽定四庫全書　　　　　子部一\n傅子目録　　　　　　　儒家類\n正心　　　　　　　仁論\n義信　　　　　　　通志\n舉賢　　　　　　　重爵禄\n禮樂　　　　　　　貴教\n檢商賈　　　　　　校工\n戒言　　　　　　　假言"}
{"piece_id": "KR3a0013_WYG_000-1b", "source_file": "傅子", "original_text": "問政　　　　　　　治體\n授職　　　　　　　官人\n曲制　　　　　　　信直\n矯違　　　　　　　問刑\n安民　　　　　　　法刑\n平役賦　　　　　　鏡總叙\n附録(四十/八條)\n(臣/)等謹案傅子晉司𨽻校尉鶉觚子北地傅"}
{"piece_id": "KR3a0013_WYG_000-2a", "source_file": "傅子", "original_text": "𤣥撰晉書本傳稱𤣥撰論經國九流及三史\n故事評斷得失各為區例名為傅子為内外\n中篇凡有四部六録合百四十首數十萬言\n行世𤣥初作内篇成以示司空王沈沈與𤣥\n書曰省足下所著書言富理濟經綸政體存\n重儒教足以塞楊墨之流遁齊荀孟于往代\n其為當時所重如此隋書經籍志唐書藝文\n志皆載有傅子一百二十卷是唐世其書尚"}
{"piece_id": "KR3a0013_WYG_000-2b", "source_file": "傅子", "original_text": "完至宋而崇文總目所録止存二十三篇較\n之原目已亡一百一十七篇故宋藝文志僅\n載有五卷其後惟尤袤遂初堂書目尚見其\n名至元明以後蔵書家遂絶無著録者盖傳\n本久佚世所見者獨藝文類聚太平御覽諸\n書所引寥寥數條而已今檢永樂大典中散\n見頗多且所標篇目咸在謹采掇裒次得文\n義完具者十有二篇曰正心曰仁論曰義信"}
{"piece_id": "KR3a0013_WYG_000-3a", "source_file": "傅子", "original_text": "曰通志曰舉賢曰重爵禄曰禮樂曰貴教曰\n檢商賈曰校工曰戒言曰假言又文義未全\n者十二篇曰問政曰治體曰授職曰官人曰\n曲制曰信直曰矯違曰問刑曰安民曰法刑\n曰平役賦曰鏡總叙篇目視崇文總目較多\n其一疑問刑法刑本一篇而永樂大典誤分\n為二其宋志五卷原第已不可攷謹依文編\n綴總為一卷其有大典失載篇目及他書所"}
{"piece_id": "KR3a0013_WYG_000-3b", "source_file": "傅子", "original_text": "徵引者復蒐輯得四十餘條當即前篇闕佚\n之文顧未敢以意附㑹則别為附録繫之于\n後晉代子家今傳于世者惟張華博物志干\n寳捜神記葛洪抱朴子嵇含草木狀戴凱之\n竹譜尚存然博物志搜神記皆經後人竄改\n已非原書草木狀竹譜記録瑣屑無關名理\n抱朴子又多道家詭誕之説不能悉軌于正\n獨𤣥此書所論皆關切治道闡啓儒風精意"}
{"piece_id": "KR3a0013_WYG_000-4a", "source_file": "傅子", "original_text": "名言往往而在以視論衡昌言皆當過之惜\n其全本世已無存而殘編斷簡收拾于缺爛\n之餘者尚得以攷見其什一是亦可為寳貴\n也乾隆四十六年正月恭校上\n總纂官(臣/)紀昀(臣/)陸錫熊(臣/)孫士毅\n總　校　官(臣/)陸　費　墀"}
{"piece_id": "KR3a0013_WYG_001-1a", "source_file": "傅子", "original_text": "欽定四庫全書\n傅子\n晉　傅𤣥　撰\n正心篇\n立徳之本莫尚乎正心心正而後身正身正而後左右\n正左右正而後朝廷正朝廷正而後國家正國家正而\n後天下正故天下不正修之國家國家不正修之朝廷\n朝廷不正修之左右左右不正修之身身不正修之心"}
{"piece_id": "KR3a0013_WYG_001-1b", "source_file": "傅子", "original_text": "所修彌近而所濟彌逺禹湯罪已其興也勃焉正心之\n謂也心者神明之主萬理之統也動而不失正天地可\n感而况于人乎况于萬物乎夫有正心必有正徳以正\n徳臨民猶樹表望影不令而行大雅云儀刑文王萬邦\n作孚此之謂也有邪心必有枉行以枉行臨民猶樹曲\n表而望其影之直也若乃身坐廊廟之内意馳雲夢之\n野情繫曲房之娱臨朝宰事心與體離情與志乖形神\n且不相保孰左右之正乎忠正仁理存乎心則萬品不"}
{"piece_id": "KR3a0013_WYG_001-2a", "source_file": "傅子", "original_text": "失其倫矣禮度儀法存乎體則逺邇内外咸知所則象\n矣古之君子修身治人先正其心自得而已矣夫能自\n得則無不得矣苟自失則無不失矣無不得者治天下\n有餘故否則保身居正終年不失其和達則兼善天下\n物無不得其所無不失者營妻子不足故否則是已非\n人而禍逮乎其身達則縱情用物而殃及乎天下昔者\n有虞氏彈五絃之琴而天下樂其和者自得也秦始皇\n築長城之基以為固禍機發于左右者自失也夫挾邪"}
{"piece_id": "KR3a0013_WYG_001-2b", "source_file": "傅子", "original_text": "心以虐用天下則左右不可保亡秦是也秦之虐君目\n玩傾城之色天下男女怨曠而不肯恤也耳淫亡國之\n聲天下大小哀怨而不知撫也意盈四海之外口窮天\n下之味宫室造天而起萬國為之憔瘁猶未足以逞其\n欲惟不推心以况人乎故用是人如用草芥使用人如\n用已惡有不得其性者也古之達治者知心為萬事主\n動而無節則亂故先正其心其心正于内而後動静不\n妄動静不妄以率天下而後天下履正而咸保其性也"}
{"piece_id": "KR3a0013_WYG_001-3a", "source_file": "傅子", "original_text": "斯逺乎哉求之心而已矣\n仁論篇\n古之仁人推所好以訓天下而民莫不尚徳推所惡以\n誡天下而民莫不知恥或曰恥者其至者乎曰未也夫\n至者自然由仁何恥之有赴谷必墜失水必溺人見之\n也赴穽必陷失道必沈人不見之也不察之故君子慎\n乎所不察不聞大論則志不宏不聴至言則心不固思\n唐虞于上世瞻仲尼于中古而知夫小道者之足羞也"}
{"piece_id": "KR3a0013_WYG_001-3b", "source_file": "傅子", "original_text": "相伯夷于首陽省四皓于商山而知夫穢志者之足恥\n也存張騫于西極念蘇武于朔垂而知懷閭室者之足\n鄙也析斯類也無所不至矣徳比于上欲比于下徳比\n于上故知恥欲比于下故知足恥而知之則聖賢其可\n㡬知足而已則固陋其可安也聖賢斯㡬况其慝乎固\n陋斯安况其為侈乎是謂有檢純乎純哉其上也其次\n得概而已矣莫匪概也漸其概苟無邪斯可矣君子内\n省其身怒不亂徳善不亂義也"}
{"piece_id": "KR3a0013_WYG_001-4a", "source_file": "傅子", "original_text": "子方惠及于老馬西巴不忍而放麑皆仁之端也推而\n廣之可以及乎逺矣(案此另是一條與上不相屬舊/本惟此數語疑上下尚有脱文)\n義信篇\n盖天地著信而四時不悖日月著信而昬明有常王者\n體信而萬國以安諸侯秉信而境内以和君子履信而\n厥身以立古之聖君賢佐將化世美俗去信須臾而能\n安上治民者未之有也象天則也履信思順以壹天下\n此王者之信也據法持正行以不貳此諸侯之信也言"}
{"piece_id": "KR3a0013_WYG_001-4b", "source_file": "傅子", "original_text": "出乎口結乎心守以不移立其身此君子之信也講信\n修義而人道定矣君不信以御臣臣不信以奉君父不\n信以教子子不信以事父夫不信以遇婦婦不信以承\n夫則君臣相疑于朝父子相疑于家夫婦相疑于室大\n小溷然而懷姦謀上下紛然而競相欺人倫于是亡矣\n夫信由上結者也故人君以信訓其臣則臣以信忠其\n君父以信誨其子則子以信孝其父夫以信遇其婦則\n婦以信順其夫上秉常以化下下服常以應上其不化"}
{"piece_id": "KR3a0013_WYG_001-5a", "source_file": "傅子", "original_text": "者百未有一也夫為人上竭至誠開信以待下則懷信\n者歡然而樂進不信者赧然而迴意矣老子不云乎信\n不足焉者有不信也故以信待人不信思信不信待人\n信思不信况本無信者乎先王欲下之信也故示之以\n款誠而民莫欺其上申之以禮教而民篤于義矣夫以\n上接下而以不信随之是以日夜見災也周幽以詭烽\n滅國齊襄以𤓰時致殺非其顯乎故禍莫大于無信無\n信則不知所親不知所親則左右盡已之所疑况天下"}
{"piece_id": "KR3a0013_WYG_001-5b", "source_file": "傅子", "original_text": "乎信者亦疑不信亦疑則忠誠者喪心而結舌懷姦者\n飾邪以自納矣此無信之禍也\n通志篇\n夫能通天下之志者莫大乎至公能行至公者莫要乎\n無忌心惟至公故近者安焉逺者歸焉枉直取正而天\n下信之惟無忌心故進者自盡而退不懷疑其道泰然\n後浸潤之譖不敢千也虞書曰闢四門則天下之人樂\n為之視矣達四聰則天下之人樂為之聴矣江海所以"}
{"piece_id": "KR3a0013_WYG_001-6a", "source_file": "傅子", "original_text": "能為百谷王者以其能不逆之也苟有所逆衆流不至\n者多矣衆流不至者多則無以成其深矣夫有公心必\n有公道有公道必有公制丹朱商均子也不肖堯舜黜\n之管叔蔡叔弟也為惡周公誅之苟不善雖子弟不赦\n則于天下無所私矣鯀亂政舜殛之禹明聖舉用之戮\n父而授其子則于天下無所枉矣石厚子也石碏誅之\n冀缺讎也晉侯舉之是謂公道夫在人上天下皆為之\n用無逺無近苟所懷無逺無近死命可致也惟患衆流"}
{"piece_id": "KR3a0013_WYG_001-6b", "source_file": "傅子", "original_text": "異源清濁不同愛惡相攻而吉凶生離疏黨别上之人\n或有所好之流獨進而所不好之流退矣通者一而塞\n者萬則公道廢而私道行矣于是天下之志塞而不通\n欲自納者因左右而達則權移左右而上勢分矣昧于\n利者知趣左右之必通必變業以求進矣昧于利者(案/此)\n(句與上文昧于利/者句疑俱有舛誤)變業而黨成正人守志而日否則雖\n見者盈庭而上所聞實寡矣外倦于人而内寡聞此自\n閉之道也故先王之教進賢者為上賞蔽賢者為上戮"}
{"piece_id": "KR3a0013_WYG_001-7a", "source_file": "傅子", "original_text": "順禮者進&KR0647;法者誅設誹謗之木容狂狷之士任公而\n去私内恕而無忌是謂公制也公道行則天下之志通\n分制立則私曲之情塞矣凡有血氣苟不相順皆有争\n心隠而難分微而害深者莫甚于言矣君人者將和衆\n定民而殊其善惡以通天下之志者也聞言不可不審\n也聞言未審而以定善惡則是非有錯而飾辯巧言之\n流起矣故聴言不如觀事觀事不如觀行聴言必審其\n本觀事必校其實觀行必考其迹參三者而詳之近少"}
